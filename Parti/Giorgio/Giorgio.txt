FORO DELLA PACE
    Per celebrare la fine delle guerre di successione all’Impero e, soprattutto, la repressione della
    rivolta giudaica e la pacificazione del Vicino Oriente nel 70 d.C., l’imperatore Vespasiano (69-79
    d.C.) decretò la costruzione di un complesso monumentale dedicato alla Pace, che fu inaugurato
    nel 75. Nel 192, al tempo dell’imperatore Commodo (180-192 d.C.), il complesso fu gravemente
    danneggiato da un incendio e fu quindi restaurato dopo qualche anno dall’imperatore Settimio
    Severo (193-211 d. C.).
    Per costruire il complesso, che le fonti antiche indicano con il nome di Templum Pacis e che fu
    detto ‘Foro della Pace’ solo dal IV secolo d.C. in poi, fu scelta una vasta area compresa tra il Foro
    Romano a est, la strada antica denominata Argiletum (occupata dal Foro di Nerva dopo una
    trentina di anni) a nord e un modesto rilievo collinare chiamato Velia a sud, abbattuto nel 1932 per
    l’apertura di Via dell’Impero (oggi Via dei Fori Imperiali).